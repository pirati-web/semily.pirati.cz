---
date: 2018-08-03
category: blog
tags: pirátský ostrov semily ivan bartoš
layout: post
title: Pirátský Ostrov v Semilech navštívil i Ivan Bartoš
author: Kateřina Jínová
#authorId: katerina.jinova    # uid nekoho z _people (nepoviné)
image: posts/2018-08-03-piratsky-ostrov-v-semilech-navstivil-i-ivan-bartos.jpg
---
Komunální volby se kvapem blíží a Piráti pokračují v předvolební kampani. V Libereckém kraji je na léto nachystáno hned několik pirátských kulturních akcí a jedna z nich právě proběhla v semilském parku Ostrov. Hlavní hvězdou večera byl MessenJah. Pozvání přijal vzácný host Ivan Bartoš a podpořit kandidáty přijel i krajský předseda Ondřej Kolek.

Je zatím nejteplejší týden v roce, začíná víkend. Předpovědi počasí slibují déšť a lokální bouřky. Zapršelo ve všech městech v okolí, ale v Semilech nespadla snad ani kapka. Jako by jakási vyšší moc věděla, že přívalový déšť by dlouho připravovanou akci velmi zkomplikoval (i když ta samá vyšší moc musela vědět, že pro nás déšť v jakýkoliv jiný den bude dar z nebes).

Protože téma pirátů je pro děti velmi hravé, páteční odpoledne patřilo dětem. Dětský program připravil spolek Semínko Země z.s. s Lenkou Hřibovou v čele. V parku na děti čekalo několik výtvarných dílniček a strážce pokladu rozdával mapy Ostrova s vyznačenou trasou a úkoly. Cesta za pokladem začínala i končila ve stanu Pirátů a kdo se vrátil s tajným heslem, tomu se otevřela truhla s „diamanty“ a sladkou odměnou. Každý malý návštěvník se vyzdobil vlastnoručně vyrobenou vlajkou a odznáčkem, nebo si vyrobil vlastní hračku – lodičku či mořskou pannu.

> „Sešli jsme se na místě, které nám každý, kdo tu byl poprvé, záviděl. Až mi tak dochází, že mnozí semiláci možná toto bohatsví ani nevnímají. Městský park obklopený tekoucí vodou, ve které se dá i koupat. Stinná místa pro piknik a možnost také sportovního či společenského vyžití a další co park naskýtá...“ zaznělo v proslovu lídryně semilské kandidátky Kateřiny Jínové, která se svým spolkem KSSF z.s. již dlouhá léta upozorňuje na málo využitý potenciál tohoto veřejného místa.

Využití veřejného prostoru je jedním z nejdůležitějších témat Pirátů v Semilech a není náhoda, že tento bod programu připravili a zaštiťují jej právě lidé dlouho angažovaní v pořadatelství akcí všeho druhu. V proslovu Kateřiny vedle programového rámce zaznělo taktéž pár důvodů, proč se rozhodla kandidaturu v Semilech podat. A vysvětlila, že Piráti chtějí jít cestou filosofie otevřené radnice, tedy co největší otevřenosti směrem k obyvatelům. Kandidáty nejen ze Semil, ale také přítomné Piráty z mnoha měst Libereckého kraje, podpořil pak Ivan Bartoš proslovem především na téma komunální politiky. 

![Semily - Ostrov - Piráti](/assets/img/posts/2018-08-03_semily_ostrov.jpg "Semily - Ostrov - Piráti")

Oficialní řečnění pak uzavřel Ondřej Kolek, předseda krajského sdružení pro Liberecký kraj, který mimo jiné dal najevo svou radost z rozrůstající se členské základny v kraji. 

Na Pirátském Ostrově šlo ale především o to se setkat a bavit se. Proto debaty na politická témata vedl s Piráty každý kdo chtěl, v přátelském rozhovoru v hledišti, nebo na lavičce kdekoliv v parku. Odpolední pohodovou atmosféru dokresloval DJ Spinal odpočinkovým chill outem. V podvečer jej vystřídala mladičká Payya Matys, Santo Woreal a DJ Sali. Hip-hopové uskupení z Turnovska, o kterém jistě neslyšíme naposledy. Akce vyvrcholila vystoupením MessenJaha v doprovodu Boldrika, kteří zaplnili taneční parket a jak už to u nich bývá, neplýtvali pozitivním laděním. 

Bylo evidentní, že všichni lidé, kteří se rozhodli strávit horký letní den v parku, rozhodně nelitovali a užili si ho na plno. Organizátoři akce měli obrovskou radost, že se jim opět podařilo přispět k vylepšení kulturního vyžití v Semilech za využití potenciálu Ostrova a zaplnit ho při prázdinovém pátku lidmi se skvělou náladou. 